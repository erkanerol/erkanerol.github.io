+++
categories = ["Software"]
date = "2015-08-24T20:40:00+02:00"
title = "Yazılım Mühendisi olmak veya Stackoverflow Google'lamak"

+++

Geçenlerde gördüğüm zaytung tarzı bir haber beni epey güldürmüştü ve hemen arkadaşlarımla paylaşmıştım. Haber şöyleydi: IEEE, bilgisayar programlama disiplininin bundan sonra resmi olarak "Stackoverflow google'lamak" olarak yeniden adlandırılmasına ilişkin şiddetli tavsiye içeren bir rapor yayınladı. Haber komik olmakla birlikte çok büyük bir gerçeğe işaret ediyor bana kalırsa. Bu yazıda bu konuya ilişkin bir kaç şeyden söz etmeye çalışacağım. (bkz: abstract)



Bir aydan kısa bir süredir Java tabanlı web yazılımları geliştirmekle meşgulüm. Öncesinde pek bir şey bildiğim söylenemez. Uzun uzun projede kullanılan araçları öğrenme fırsatım da olmadı. Lazım oldukça kısa kısa bakıyorum. Gün içerisinde onlarca sorun ile karşılaşıyorum ve yine onlarca kez  sorunu Google'da aratıyorum. Google sağolsun yazdığım anahtar kelimelerden uygun sayfayı bulup önüme koyuyor. Soruyu bile okumadan sayfayı aşağı çekip cevaba bakıyorum hemen. Eğer yüksek oy almış bir cevap varsa soruya bakıyorum. Sorun benzerse çözümü deniyorum. Olursa ne ala. Olmazsa diğer sorulara ve önerilere geçiyorum. Aslında yaptığım iş tam olarak Google'lamak. Öyle sanıyorum ki Türkiye'deki meslektaşlarımın (hayatımda ilk kez kullandım bu kelimeyi, hoşuma gitti şu anda) önemli bir bölümü de işi böyle yürütüyor. Hatta "Stackoverflow kapansa Dünya genelindeki yazılım geliştirme hızı yarı yarıya azalır." diye bir iddiam bile var. Özetle stackoverflow yazılımcılar için bulunmaz nimet. stackexchange.com'un içindeki diğer topluluklar da gittikçe gelişiyor ve çok faydalı. Bir göz atmanızı öneririm.

FAKAT bir sorun var. Sadece çözümü kopyalamak hem bana çok bir şey öğretmiyor hem de içime sinmiyor. Fen lisesinde ve üniversitede hocalarımın ruhuma saldıkları soru sorma -neden?nasıl?niye öyle tasarlamışlar ki? şöyle yapsak nasıl olur acaba?- virüsü(!)  yakamı bırakmıyor. Ama verilen cevapları uzun uzun okumaya, anlamaya, anlamadığım yerleri ayrı ayrı aratıp en ince ayrıntısına kadar öğrenmeye kalksam yazılım geliştirme süreci fena halde yavaşlar. Zaten kimsenin öyle yaptığını sanmıyorum. Böyle şeyler biraz zamanla gelişiyor farkındayım. Ama böyle düşünürsem sanki hep cevap okuyan, soru soran tarafta kalıcakmışım gibi geliyor. Ben de bir süreden sonra soru cevaplayan tarafta olmak istiyorum. (Cevap demişken kapatıp açmayı denemenizi öneririm efendim ) Üretmeden tüketmek bana göre değil. (bkz: reklam kokan ifadeler)

Ben şimdilik şöyle bir yol buldum. Çalışma sırasında önemli gördüğüm yerleri not alıyorum, boş bir vaktimde inceliyorum. Olaylara biraz daha vakıf olayım blog yazmaya da başlayacağım. Birine bir şeyi öğretmeye çalışmak çok öğretici oluyor gerçekten.Hem Türkçe kaynaklar maalesef çok yetersiz, belki bir katkımız olur. Özellikle yoğunlaştığım framework'lerin dökümanlarını okumayı,source kodları incelemeyi de planlıyorum. Ayrıca camianın nabzını tutmaya, önemli blogları keşfetmeye/takip etmeye çalışıyorum. Herşeyi öğrenmeye çalışıp kendimi yıpratmak niyetinde değilim ama buton nasıl eklenir olayıyla kendimi sınırlandırmak istemem. İşin felsefesine yönelik şeylere de bakıyorum. Hem yazılım geliştirmek stackoverflow'dan kod kopyalamaktan ibaret olsaydı o kadar kitap o kadar makale o kadar blog boşuna yazılmadı herhalde.

Yazıyı şöyle bitireyim: Aşağıdaki fotoğraf bir süre konuşuldu. Whatsapp Türkiye'nin en büyük şirketlerinden (THY, Tüpraş, Turkcell) 3 tanesinin toplamından daha değerli imiş. "Bizim acil yazılım işine girmemiz lazım. Yazılımda çok para var."  muhabbetleri çok döndü. Tabi herkes patronluğa talip kodu yazmaya niyetlenen yok. Fakat o uygulamalar öyle sürükle bırakla, kod kopyalamakla hemen yazılamıyor maalesef. Biz hızlı treni insanla test ederken "gavur" eğlence amaçlı bir uygulamayı bile çok sıkı test ediyor. Bir yandan da Türkiye'de bu işe para yatıran, şirket kuran insanlar kalifiye çalışan bulamamaktan şikayet ediyor. Eğer gerçekten kaliteli yazılımlar geliştirmek ciddi paralar kazanmak (kalite yeterli olmayabilir ama gerekli) istiyorsak, eğer arkadan takip etmeyi bırakmak istiyorsak stackoverflow'da soru cevaplayan adamlar lazım bize galiba. Şuna bile razıyım yahu: "It works for me" :D


<img src="/img/stackoverflowlamak.jpg" title="stackoverflowlamak" />



Yeni yetme bir coder'ın "parlak" fikirlerini dinlediğiniz için teşekkür ederim.



